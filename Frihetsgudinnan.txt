Frihetsgudinnan (engelska Statue of Liberty, egentligen frihetsstatyn), som formellt heter Liberty Enlightening the World (Friheten upplyser världen), är en staty på Liberty Island vid Hudsonflodens utlopp sydväst om Manhattan (New York). Ön är federalt ägd och ingår i staden New Yorks hamn men omges på alla sidor av staden Jersey Citys hamnområde i delstaten New Jersey. Frihetsgudinnan är ett av New Yorks och USA:s kännetecken samt besöks årligen av miljontals turister.

Varför ordet statue blev ”gudinna” just på vissa nordiska språk är oklart, men hänger sannolikt samman med motivvalet (se nedan). Namnet Frihetsstatyn förekommer dock även på svenska [1]. På de flesta språk (inklusive finska) används emellertid översättningar av ordet staty.

Frihetsgudinnan invigdes den 28 oktober 1886 och var en gåva till USA från ”det franska folket”, som en symbol för att fira hundraårsminnet av USA:s självständighet. USA stod för grunden och sockeln medan Frankrike stod för själva statyn. Gåvan var till en början inte alls välkommen, men togs motvilligt emot efter franska påtryckningar. För att kunna färdigställa sockeln blev det nödvändigt med en insamling, mestadels bland privatpersoner, som en tidning initierade. Genom åren har statyn även kommit att symbolisera frihet och demokrati.

Statyn ritades av skulptören Auguste Bartholdi och är utförd i kopparplåt över en järnstomme. Stommen utformades av ingenjören Gustave Eiffel (som konstruerade Eiffeltornet). Sockeln ritades av den amerikanske arkitekten Richard Morris Hunt.

Statyn föreställer en kvinna, och anspelar på gudinnan Libertas i romersk mytologi, med en strålande krona, iklädd fotsid dräkt och slaveriets kedjor under fötterna. Högra handen håller en fackla rest mot skyn och vänster hand en tavla med inskriften ”July IV MDCCLXXVI”, det vill säga 4 juli 1776 – dagen då de engelska kolonierna i Nordamerika förklarade sig oavhängiga från Storbritannien, vilket grundlade USA.

Statyn mäter 46 meter och är placerad på en 47 meter hög sockel av huggen sten. Från marken till facklan blir den mer än 93 meter. Näsan är 146 centimeter lång. I juni 1885 anlände statyn till New York i 350 delar, nerpackade i 214 lådor och det tog fyra månader att montera statyn.

Åren 1984–1986 undergick statyns övre delar reparationer. Då byttes bland annat facklan ut.

En mindre upplaga av Frihetsgudinnan finns i Paris och ännu en version, något större än den franska, står sedan år 2013 i Tokyo. Det finns även en replika i Las Vegas vid hotellet New York-New York som är ungefär hälften så stor som originalet. Det finns också en knappt två decimeter hög kopia i fontänen vid Järntorget i Göteborg. I skulptören Bartholdis hemstad Colmar finns en 12 meter hög replik av frihetsgudinnan.